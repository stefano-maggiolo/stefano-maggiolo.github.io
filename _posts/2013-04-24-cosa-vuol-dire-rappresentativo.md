---
title: 'Cosa vuol dire &#8220;rappresentativo&#8221;?'
author: Stefano Maggiolo
layout: post
original_url: http://poisson.phc.unipi.it/~maggiolo/index.php/2013/04/cosa-vuol-dire-rappresentativo/
categories:
  - Politics
  - Statistics
---
Recentemente l'Italia ha eletto il suo nuovo **Presidente della Repubblica**. Insieme ad essere il primo Presidente al secondo mandato, l'altra novità è stata la richiesta di uno dei partiti coinvolti di fornire una preferenza per il nome da votare in Parlamento. Questa scelta è stata lodata da alcuni e **[criticata][1]** [da][2] [altri][3], [in][4] [particolare][5] perché i parlamentari del Movimento 5 Stelle professano di essere portavoce dei loro elettori, ma gli ammessi al voto erano non più di 50 mila persone, a fronte di 8,5 milioni di votanti per il Movimento 5 Stelle alle scorse elezioni.

 [1]: http://odifreddi.blogautore.repubblica.it/2013/04/17/la-pasquinata-delle-quirinarie/
 [2]: http://matteoderrico.wordpress.com/2013/04/13/solo-il-mezzo-di-grillini-vota-per-le-quirinarie/
 [3]: http://www.ilgiornale.it/news/interni/quirinarie-solo-28mila-voti-910835.html
 [4]: http://assurdita5stelle.blogspot.co.uk/2013/04/quirinarie-lo-05-dei-grillini-ha-scelto.html
 [5]: http://leonardo.blogspot.it/2013/04/il-popolo-si-e-espresso.html

<!--more-->

La reazione più comune che si può leggere nei link, e sopratutto in molti commenti, è di parificare le "quirinarie" a un **sondaggio online**. La critica in questa similitudine potrebbe stare:

  * nella facilità di imbrogliare,
  * nel bias del campione dei rispondenti,
  * nella scarsa partecipazione.

Le prime due non sussistono: la restrizione nella partecipazione ai **soli iscritti** permetteva una verifica dell'identità dei votanti, e allo stesso tempo restringeva il campione alla parte più rappresentativa del M5S (la popolazione di riferimento non erano tutti gli italiani, ma solo gli elettori del M5S).

[Ovviamente rimane la possibilità di imbrogliare da parte di chi aveva organizzato la votazione.]

Il numero di votanti è stato di circa 28 mila a fronte di circa 50 mila aventi diritto. Rispettivamente, lo **0,33% e lo 0,59% del numero di votanti** del M5S alle elezioni. Sembrano **numeri irrisori**, ma sono davvero tali?

La maggior parte dei sondaggi (ufficiali, che potete trovare sul [sito del Governo][6]) intervistano da **qualche centinaia a poche migliaia** di persone, di un campione sempre meno rappresentativo della popolazione di riferimento. Questo perché il metodo di intervista più usato è la chiamata al telefono fisso, che ha enormi vantaggi: è veloce, è facile estrarre un campione casuale (basta avere un elenco telefonico), è economico. Tuttavia, ha il grosso svantaggio che la popolazione di riferimento diventa "italiani con un telefono fisso" invece che "italiani".

 [6]: http://www.sondaggipoliticoelettorali.it/

Inoltre, ci sono altri problemi con i sondaggi, che non si presentano nelle quirinarie: la **percentuale di rifiuti** a partecipare nei sondaggi è spesso sostanzialmente più alta del 50%, e sopratutto esiste **l'effetto timidezza**, cioè la necessità di correggere il risultato del sondaggio perché uno dei risultati è più soggetto ad essere [nascosto all'intervistatore][7].

 [7]: http://en.wikipedia.org/wiki/Shy_Tory_Factor

Se andiamo a vedere **i risultati**, il candidato con il maggior numero di voti (Gabanelli) ha ottenuto il 5796 voti su 28518, superando il secondo classificato (Strada), fermatosi a 4938. In termini percentuali, 20,3% contro 17,3%. Non è semplicissimo dare il vero intervallo di confidenza in una votazione con tante risposte possibili come era questa, ma possiamo semplificare e usare le formule che si trovano nella [Wikipedia][8]. Che ci dicono che, con una confidenza del 99%, il risultato poteva essere diverso **solo dello 0,76%**, in positivo o in negativo.

 [8]: http://en.wikipedia.org/wiki/Margin_of_error

Possiamo essere quindi abbastanza sicuri che anche tra tutti gli elettori del M5S avrebbe vinto Gabanelli.
