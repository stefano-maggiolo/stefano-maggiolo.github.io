---
title: Le pene degli Abruzzi
author: Stefano Maggiolo
layout: post
original_url: http://poisson.phc.unipi.it/~maggiolo/index.php/2008/12/le-pene-degli-abruzzi/
categories:
  - Politics
---
Dopo qualche giorno trovo il tempo per esaminare di persona i dati delle ultime elezioni (di cui m'interesso perché dopo ogni amministrativa almeno una delle parti le assegna valore nazionale).

<!--more-->

Premesso che non sono un sostenitore della scheda bianca o dell'astensione, ogni volta mi chiedo come mai i principali dati riassuntivi di un'elezione debbano essere le percentuali dei cittadini che hanno votato per un certo partito rispetto al totale dei voti espressi [[^1]] --- sarebbe più sensato fornire la percentuale sugli aventi diritto o, equivalentemente, il **numero effettivo** di votanti per ciascun partito.

Per spiegarmi userò l'[esempio][2] dato dall'attualità, confrontato con le elezioni regionali del [2005][3] [[^2]]: ciò che ci viene mostrato dai media è questo.

{% include figure.html url='elezioni_percentuali_votanti.png' caption='Percentuali rispetto ai votanti, in blu il 2005, in rosso il 2008' %}

Da cui si evince chiaramente l'enorme crescita dell'IDV, a discapito del PD, che cede voti anche al PDL; infine un congruo ma non drammatico calo dell'UDC, dovuto anche al fatto che quest'ultima volta non faceva parte di una coalizione in grado di vincere (ah, il voto utile). Se vogliamo parlare di cifre, ecco la tabella.

| Partito | 2005 (%) | 2008 (%) | Differenza (%) |
|---------|----------|----------|----------------|
| PDL     | 24,14    | 29,81    | +23,45         |
| IDV     | 2,18     | 12,73    | +484,65        |
| UDC     | 7,48     | 4,75     | -36,44         |
| PD      | 31,39    | 16,61    | -47,08         |

Per esempio, il PD ha perso circa metà dei suoi voti, passando da quasi il 32% a meno del 17%, mentre il PDL ne ha raccolti quasi un quarto in più, una crescita di più del 23%.

Forse vi sarete accorti che finora ho usato la parola “voti”, perché è la stessa che sentiamo usare spesso in questa situazione, quando l'espressione corretta sarebbe "percentuale sui votanti". In effetti, se si usassero il numero effettivo di voti, la situazione sarebbe diversa.

{% include figure.html url='elezioni_voti.png' caption='Numero di voti, in blu il 2005, in rosso il 2008' %}

Certo, per quanto riguarda il 2008 non cambia nulla, i non votanti non possono decidere chi vince. Ma nel rapporto con 3 anni fa, con il numero di aventi diritto sostanzialmente uguale, scopriamo che se andiamo a guardare **davvero** i voti, il calo del PD e dell'UDC supera la metà dei voti ottenuti nel 2005; in particolare per il PD rasenta il 60%. Ma sopratutto, per il PDL abbiamo un calo di circa 9000 voti, pari a più del 4%; non un aumento del 25%!

| Partito | 2005 (#) | 2008 (#) | Differenza (%) |
|---------|----------|----------|----------------|
| PDL     | 199355   | 190919   | -4,23          |
| IDV     | 17982    | 81557    | +353,55        |
| UDC     | 61761    | 30452    | -50,69         |
| PD      | 259194   | 10641    | -58,95         |

Ma forse, viste anche le dichiarazioni dei pezzi grossi del PD, il cambiamento più interessante è su quanti voti l'IDV ha sottratto loro. Supponendo --- male --- che tutti i voti guadagnati dall'IDV in questi tre anni provengano da ex elettori del PD, facendo i conti con il primo metodo otteniamo che l'IDV è responsabile di più del 70% del calo del PD; con il metodo corretto invece questa percentuale si riduce a circa il 40%. Come dire, è statisticamente provato che sono i principali autori del proprio male.

> There are three kinds of lies: lies, damned lies, and statistics

>  ---  Disraeli [[^3]]

 [^1]: Un'altra cosa che mi chiedo è come mai i risultati varino così tanto tra due provincie adiacenti.
 [^2]: Nel 2005 non esistevano PDL e PD; in queste statistiche ho sommato i risultati rispettivamente di AN e FI, e DS e DL.
 [^3]: Consigli per gli acquisti: "How to lie with statistics" di Durrell Huff.

 [2]: http://regionali.interno.it/regionali/regio081214/R13.htm
 [3]: http://regionali.interno.it/regionali/regio081214/retro/R13.htm
